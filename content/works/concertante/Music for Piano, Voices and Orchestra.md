---
title: Music for Piano, Voices and Orchestra
layout: single
type: composition
date: 2024-01-03
written: "2024"
ensemble: concertante
length: "64' 39''"
show: "piano, SSAATB choir, orchestra"
info: true
---

*Hudba pro klavír, hlasy a orchestr je věnovaná obětem střelby na FF UK v Praze dne 21. 12. 2023 a v Klánovicích dne 15. 12. 2023 a jejím pozůstalím*

##### I. Trenodie

{{< audio src="/media/audio/music-for-piano-voices-and-orchestra-1.mp3" >}}

##### II. Lament

{{< audio src="/media/audio/music-for-piano-voices-and-orchestra-2.mp3" >}}

##### III. Elegie

{{< audio src="/media/audio/music-for-piano-voices-and-orchestra-3.mp3" >}}

##### IV. Hymnus

{{< audio src="/media/audio/music-for-piano-voices-and-orchestra-4.mp3" >}}

Je pro mě neuvěřitelně náročné si vůbec představit bolest ze ztráty někoho skutečně blízkého rukou cizího člověka a ještě při tak násilných událostech jako jsou právě bezprecedentní střelba na pražské Filosofické fakultě Univerzity Karlovy nebo dvojnásobná vražda v klánovickém lese. Každý člověk příchází o příbuzné, ale ne takto brutálním způsobem. Nedovedu si představit bolest pozůstalích po této události. Je mi to neuvěřitelně líto.

Budova FF UK na Palackého náměstí v Praze mi není cizí. Měl jsem tu možnost na ni několikrát zavítat a odnesl jsem si pouze skvělé zážitky. Není snadné pro mě si představit teď dál tuto budovu navštěvovat a pří tom nemyslet na tyto hrůzné činy jednoho člověka.

Slzy neroním často a smutek je emoce, které se snažím obloukem vyhýbat, ale ve světle těchto tragických událostí se nedovedu myšlenkám zahalených nářkem vyhnout. Mé pocity z celé této příšerné události jsem se pokusil zachytit alespoň hudebně, protože je pro mě náročné popsat je slovy.

Hudba pro klavír, hlasy a orchestr začala vznikat ještě před událostmi v prosinci, jejím tématem byla ale shodou zcela nečekaných okolností právě smrt, smrt násilná. Skladba měla původně mít pouze jednu větu a to tu první. Ta nese název *Trenodie*. Toto slovíčko jsem ve slovníku nenašel. Odvodil jsem ho z anglického *threnody*, což se obvykle překládá jako žalozpěv, ale v mých očích nenese stejný význam. Trenodie není žalostný zpěv, je to hudba plná vzteku z neštěstí. To je přesně první pocit, který jsem potřeboval v hudbě zachytit.

První větu zakončuje 17 úderů klavíru dublovaného flétnou, za 14 obětí střelby na FF UK, otce a nemluvně v Klánovicícha a otce pachatele. Poslední rána bubnu je osmnáctým úderem a klavír si nakonec také zahraje. Uvažoval jsem, jestli osmnáctý úder do skladby vůbec přidávat, ale po chvíli přemýšlení mi došlo, že i pachatel je pouze člověk. Člověk, kterého bohužel posedlo zlo.

Hlavní inspirací pro tuto větu je český filmový skladatel a skladatel moderní klasické hudby - Luboš Fišer. Jeho dílo ve mně místy takové emoce, které jsem se sám snažil zachytit, často vyvolává. Jeho *Koncert pro klavír a orchestr* v této větě dokonce cituji a jeho téma se stalo hlavním tématem druhé části skladby. Druhou inspirací je Krzysztof Penderecki a jeho *Allegro moderato* ze *Symfonie č. 3*. V názvu první věty jsem byl inspirován také právě jednou z nejpopulárnějších Pendereckého skladeb, totiž jeho *Trenodií obětem Hirošimy*.

Je to právě Penderecki, který se stal inspirací také následující věty. *Lament* lze v češtině vyádřit také slovem *nářek* nebo *oplakávání*. Ve větě se často vyskytne 17 úderů bubnu, které naznačují můj vnitřní konflikt s osmnáctým úderem. Je to vůbec správné vzpomínat na viníka takové bolesti? Skladba je ukončena osmnácti údery zvonu, ten poslední je opět silně akcentovaný, aby se naznačila rozdílná emoce vzhledem k tomu za koho bije.

Druhou hlavní inspirací druhé věty je Arvo Pärt a jeho skladby *Nekrolog* a *Lamentate*. Pärtovy skladby mají právě tu schopnost, že emoce, kterou předávají je těžké předat ve stejné míře konkrétnosti slovy a to je něco čím se inspirovat.

Třetí větu zahajuje motiv z věty první. Je to *Elegie*, žalozpěv, pomalý, tichý a rozjímavý. Milovník hudební romance nenajde v této části mnoho uspokojení. Hudební materiál této věty je velmi jednoduchý. Konsonantní, nic zvláštního. Nemá totiž sloužit k úplnému vtažení do hudby, ale k podpoře myšlenky.

Někdy v hudbě nejlépe vyjádří emoci její absence. Ticho dokáže zachytit nekonečně pocitů. Nejsilnější v této větě je pro mě pasáž osmnácti variací na různá pořadí čtyř tónu, které hraje pouze klavír, bez jiného doprovodu s tichem mezi variacemi. Jsou to právě momenty ticha, které mi pomáhají přemýšlet a nutí mě ronit slzy.

Čvrtá věta nese název *Hymnus*. Do ní vstupuje totiž sbor v plné síle a zpívá. Text, který zpívá není pro hudebního znalce nebo pro katolíka překvapení, je to totiž úvodní modlitba zádušní mše:

*Requiem aeternam dona eis, Domine, et lux perpetuam leceat eis. Te decet hymnus, Deus, in Sion, et tibi reddetur votum in Ierusalem: exaudi orationem meam, ad te omnis caro veniet. Requiem aeternam dona eis, Domine, et lux perpetuam luceat eis.*

Hlavní témata věty jsou celkem dvě. To první má 18 taktů. V první častí skladby je ve specifické formě kánonu. První housle jej hrají ve standardním kánonu divissimi, druhé housle jej hrají dvakrát pomaleji, violy čtyřikrát pomaleji, violoncella osmkrát pomaleji a kontrabasy šestnáctkrát pomaleji. To vytváří specifickou smyčcovou texturu, které člověk jinak nedosáhne. Kánon začíná v a moll, ale končí na silném a razantním akordu C dur. Tehdy přichází druhé téma. Jednoduché, opakující se akordy, v perfektní tonalitě odpoutané od jiné symboliky, čistota v hudbě napodobující čistotu nebes, kam se duše těch, o něž jsme přišli, nakonec ubírají a nezbývá nám než se jen modlit:

*Odpočinití lehké dej jim, pane, a světlo věčné ať jim svítí, ať odpočívají ve svatém pokoji. Amen.*

Jakmile je modlitba odříkána, kánon se ve svůj nejvelkolepější moment vrací, aby mohl ještě jendou ukázat plynulý přechod od tristní a plačtivé a moll do naději přinášející C dur.

Kromě Pärta je tou hlavní inspirací pro čtvrtou větu Henryk Górecki. Svou nejpopulárnější prací, *Symfonií č. 3* s výjimečným sólem pro soprán, se dokázal dotknout velkého množství lidí a ve své hudbě opět vyjádřil něco těžko popsatelného.

Moje hudba jistě nezachycuje veškeré pocity, které lze z těchto nedávných a stále živých událostí mít. Věřím ale, že člověk znaje myšlenku za ní, může z ní mít i tak velmi intenzivní zážitek.

Připomínat si bolest je to nejnáročnější pro člověka, ale tyto události není dobré zapomínat. 